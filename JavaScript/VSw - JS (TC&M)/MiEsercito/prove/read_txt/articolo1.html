<p>Le coppette mestruali non sono più parte dell'insolito, ormai. Con pochi colpi di tastiera su Google si dispiegano pagine digitali di articoli che lodano l'utilizzo di questo strumento, forniscono consigli, spiegano perfino la sua origine – che risale
    agli anni '30 del 1900. In quest'ultimo periodo in particolare l'argomento del ciclo mestruale ha assunto una sfumatura di risveglio femminile e valorizzazione del proprio corpo; conoscere come siamo fatte individualmente e che cosa funziona per la
    nostra conformazione fisica dentro e fuori è un passaggio vitale verso il benessere fisiologico e mentale di ogni donna. Non esiste argomento che dovrebbe essere meno oggetto di tabù e più discusso nelle scuole, a casa e anche nelle aree pubbliche
    senza alcuna remora.</p>

<p>A catturare l'attenzione del pubblico femminile è stata anche la dibattutissima "tampon-tax": l'annuncio che assorbenti e prodotti affini per l'igiene intima femminile potessero essere promossi alla categoria beni di lusso – aumentandone così la tassazione
    dal 5% al 22%, e dunque anche il costo – ha scatenato una valanga di petizioni abrogative e di proteste da parte di donne di tutte le età.</p>

<p>Effettivamente provate a pensarci: una donna sceglie forse di perdere sangue una volta al mese? Di sentire l'istinto animale proiettarla verso vaschette di gelato al cioccolato alle due di notte, o suggerirle di cavare poco gentilmente gli occhi a chi
    di prima mattina nel giorno sbagliato fa una domanda di troppo? Vi leverò d'impiccio: la risposta è no. Non è qualcosa che controlliamo, è una funzione fisiologica esattamente quanto il sonno. Solo che nessuno verrà mai a tassarvi in base a quante
    volte andate a lavare le lenzuola, giusto?</p>

<p>Sotto questo punto di vista, il ragionamento non fa una piega. Allora come è potuto venuto in mente a qualcuno di tassare un bene di primaria necessità come gli assorbenti?</p>

<p>In realtà, un minimo di logica dietro all'argomento c'è. Gli assorbenti figurano tra i prodotti più inquinanti che si possano trovare: sono uno tra i cinque rifiuti più diffusi sulle spiagge europee. Un assorbente richiede fino a 500 anni per dissolversi!</p>

<p>Essendo dei prodotti usa e getta, assorbenti interni ed esterni rientrano nel piano che la Commissione Europea ha steso per cercare di arginare il sovrautilizzo di oggetti di plastica monouso. La tassazione dunque non è di per sè un affronto al genere
    femminile, ma semplicemente anche gli assorbenti sono finiti nel calderone dei rifiuti altamente inquinanti che vanno eliminati il prima possibile. La disinformazione gioca ancora una volta un ruolo cruciale in questa questione, e ancora oggi alcune
    donne, non conoscendo il loro corretto smaltimento, li gettano nei WC o in luoghi non consoni. C'è da dire che la "tampon-tax" non è stata comunque una mossa studiata: non possiamo mettere sullo stesso piano i prodotti che una donna utilizza durante
    il ciclo mestruale e i Cotton Fioc, ad esempio, per quanto anch'essi siano dannosi. Ecco perchè è importante conoscere le alternative all'uso degli assorbenti regolari, parlarne e diffondere la notizia che esista un' alternativa che rispetta l'ambiente,
    la necessità di comodità e di praticità, e anche l'aspetto economico. Le coppette mestruali disponibili in commercio sono molte, di varia forma e grandezza per incontrare la diversa fisicità di ogni donna. Sono molto più igieniche e pulite degli assorbenti
    normali, non lasciando il sangue mestruale a contatto con le pareti vaginali e venendo sterilizzate prima e dopo ogni uso. Inoltre gli assorbenti "normali" vengono costruiti con materiali chimici poco traspiranti e derivanti dal petrolio, spesso con
    aggiunta di profumazioni, il che non risulta esattamente l'ideale per una zona delicata come quella pelvica. Non fatevi spaventare dalla grandezza della coppetta, o dalla paura che possa spostarsi e sporcarvi durante il giorno: può essere necessario
    fare più di un tentativo nella scelta della coppetta perfetta per voi, ma una volta trovata la misura giusta seguendo le indicazioni e posizionandola correttamente crea un "effetto ventosa" che previene questo tipo di disagi per un numero di ore molto
    superiore a quello degli assorbenti regolari. Molte sono spaventate dall'idea di toglierla più che da quella di metterla: non serve altro che ripiegare la coppetta come si fa per inserirla, ed estrarla delicatamente. Mi raccomando, non cercate di
    toglierla tirando il gambo, è un' operazione dolorosa: non state mica stappando una bottiglia di vino!</p>

<p>La coppetta mestruale ha anche qualche detrattore: secondo uno studio condotto dall' équipe della Facoltà di Medicina di Lyon, la coppetta non scongiura la terribile possibilità della sindrome da shock tossico, una rara ma letale controindicazione dei
    tamponi interni dovuta al mancato deflusso delle mucose vaginali e della sudorazione dei tessuti. La proliferazione dello Staphylococcus aureus e della tossina da shock tossico 1 sulle coppette e sui tamponi interni è pressoché la stessa, anzi, pare
    che nel confronto siano state proprio le coppette a contare il maggior numero di colonie batteriche. Una buona soluzione potrebbe essere quella di utilizzare durante il giorno le coppette mestruali, e lasciare la pelle libera di respirare e di eliminare
    completamente le tossine utilizzando degli assorbenti esterni lavabili durante la notte. Ma i ricercatori sono ancora al lavoro.</p>

<p>Insomma, le notizie disponibili sono tantissime e l'argomento molto vasto, ma informarsi per rendere la propria vita un' esperienza sempre nuova e arricchente è parte del nostro compito individuale! Essere consapevole del proprio ciclo mestruale per una
    donna è di fondamentale importanza, come lo è conoscersi internamente ed esternamente. E se non ora, quando?</p>

<p>Claudia</p>

<p>Fonti:</p>

<p><a href="https://goingnatural.it/ciclo-mestruale-e-impatto-ambientale-scelte-a-confronto/">https://goingnatural.it/ciclo-mestruale-e-impatto-ambientale-scelte-a-confronto/</a></p>

<p><a href="https://www.ilpost.it/2018/09/27/assorbenti-non-sono-come-altri-rifiuti-plastica-commissione-europea/">https://www.ilpost.it/2018/09/27/assorbenti-non-sono-come-altri-rifiuti-plastica-commissione-europea/</a></p>

<p><a href="https://www.greenme.it/vivere/salute-e-benessere/14471-coppetta-mestruale-scuse">https://www.greenme.it/vivere/salute-e-benessere/14471-coppetta-mestruale-scuse</a></p>

<p><a href="https://www.greenme.it/vivere/salute-e-benessere/19826-coppetta-mestruale">https://www.greenme.it/vivere/salute-e-benessere/19826-coppetta-mestruale</a></p>

<p><a href="https://www.violetab.com/scegliere-la-coppetta-mestruale/">https://www.violetab.com/scegliere-la-coppetta-mestruale/</a></p>

<p><a href="https://www.youtube.com/watch?v=ehBE-RhnIGQ">https://www.youtube.com/watch?v=ehBE-RhnIGQ</a> – I tried a menstrual cup for the first time</p>

<p><a href="https://www.youtube.com/watch?v=arcuL2E0Bck">https://www.youtube.com/watch?v=arcuL2E0Bck</a> – come inserirla (video)</p>

<p><a href="https://www.foxlife.it/2018/04/27/coppetta-mestruale-non-igienica/">https://www.foxlife.it/2018/04/27/coppetta-mestruale-non-igienica/</a> - un parere contrario</p>