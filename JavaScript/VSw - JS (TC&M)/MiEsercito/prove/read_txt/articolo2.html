<p>Inceneritori sì, inceneritori no. L’emergenza rifiuti in Campania è all’ordine del giorno nel dibattito politico italiano ma le due forze governanti non sembrano essere in accordo. La Lega di Matteo Salvini sostiene che sia necessario costruire più inceneritori
    per risolvere il problema dei rifiuti mentre i pentastellati di Luigi Di Maio sono contro questa opzione poiché troppo inquinante. Per capire bene la questione è necessario fare chiarezza su cosa effettivamente sia un inceneritore e su quali siano
    i suoi pro e i suoi contro.</p>

<p>A cosa serve un inceneritore?</p>

<p>Un inceneritore serve a bruciare tutti quei rifiuti che non sono riciclabili, al fine di ridurne la massa solida, non essendoci abbastanza spazio per tutti i rifiuti nelle discariche. I rifiuti che vanno inceneriti sono esclusivamente quelli che si buttano
    comunemente nella raccolta indifferenziata, da questi vanno anche esclusi i rifiuti ingombranti o i rifiuti elettronici che vanno smaltiti separatamente. Un rifiuto incenerito occupa solo il 30% dello spazio che occupava prima dell’incenerimento,
    sotto forma di cenere, avendo quindi un ottimo guadagno di spazi.</p>

<p>Ma il resto del rifiuto che fine fa?</p>

<p>Seguendo il famoso postulato di Lavoisier “Nulla si crea, nulla si distrugge, tutto si trasforma”, dobbiamo chiederci che fine faccia il restante 70% della massa solida originaria del rifiuto. Questa viene trasformata in gas attraverso la combustione.
    I gas vengono rilasciati nell’ambiente, anche se prima devono passare sotto un severo sistema di filtraggio, che però non riesce ad intercettare le nanoparticelle rilasciate dalla combustione.</p>

<p>Ma questi gas sono pericolosi?</p>

<p>Attualmente ci sono leggi stringenti sui tipi e sulle quantità di emissioni che si possono liberare nell’ambiente. Tuttavia, anche se controllate queste emissione sono dannose, nello specifico un inceneritore libera dalla combustione di rifiuti ceneri,
    polveri, pm10, diossine e CO2. La CO2 è un inquinante in quanto è uno dei principali gas che contribuisce al peggioramento dell’effetto serra. Le diossine invece sono le più pericolose per la salute, essendo infatti cancerogene e bioaccumulabili.
    Il fatto che siano bioaccumulabili vuol dire che le diossine, poiché non si sciolgono in acqua ma nei grassi, si possono accumulare nel grasso di un animale che mangia erba da terreni su cui esse ricadono. Lo stesso animale viene poi mangiato dall’uomo
    che quindi inevitabilmente si ammala a causa dell’azione cancerogena delle diossine stesse. Per questo nonostante si produca meno diossina degli anni passati, questa si accumula e persiste negli anni ed è quindi sempre molto pericolosa.</p>

<p>Ma quindi cosa si può fare per non utilizzare più gli inceneritori?</p>

<p>Innanzitutto, si possono sostituire gli inceneritori veri e propri con dei termovalorizzatori. All’interno dei termovalorizzatori si riesce a ricavare energia utilizzando come fonte il calore emanato dalla combustione della spazzatura. I rifiuti hanno
    però un potere calorifico basso (1/3 circa di quello del gasolio per intenderci) e quindi l’energia prodotta non è molta. I termovalorizzatori non sono quindi la soluzione per lo smaltimento dei rifiuti, sarebbe come (qui ci starebbe una metafora
    simpatica che non mi viene in mente). La soluzione migliore, quella più concreta ed efficiente, è invece la raccolta differenziata. Differenziando i rifiuti domestici correttamente infatti avremo sempre meno indifferenziato, e quindi sempre meno materiale
    da bruciare e quindi sempre meno emissioni. Inoltre, eliminando al massimo le componenti organiche dall’indifferenziato, che sono ricche di umidità, aumentiamo anche il potere calorifico stesso di quei rifiuti che inevitabilmente andranno inceneriti,
    permettendo così ai termovalorizzatori rimasti di produrre più energia. Una raccolta differenziata svolta correttamente può anche portare alla chiusura degli inceneritori, alcuni casi si sono verificati per esempio in Veneto, regione molto virtuosa
    sotto questo punto di vista. Un esempio è l’impianto di Ca’ del Bue, che nel 2016 è stato chiuso e riconvertito in un impianto di produzione di energia elettrica da pannelli fotovoltaici, passando così da essere un inquinante ad una fonte rinnovabile
    e pulita! In altri casi, come quello di Parma, non è stato possibile chiudere l’inceneritore per necessità ma essendo aumentata la raccolta differenziata dei rifiuti cittadini dal 50% all’80% sono diminuiti anche i rifiuti da bruciare e così le emissioni.</p>

<p>Per informazioni più dettagliate sugli inceneritori e sullo smaltimento dei rifiuti in generale si può consultare questo sito che tratta in modo dettagliato l’argomento: https://rifiutologia.it/</p>

<p>Altre fonti: agi.it, Repubblica.it, Educambiente.it</p>

<p><br>
</p>